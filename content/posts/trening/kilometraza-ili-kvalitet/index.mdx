---
title: "Kilometraža ili kvalitet: kako pronaći balans u treninzima"
slug: kilometraza-ili-kvalitet
description: "Saznajte kako uskladiti obim i kvalitet treninga za polumaraton i maraton. Saveti stručnjaka za poboljšanje performansi uz smanjenje rizika od povreda."
date: 2025-12-21
author: Zoran
category: trening
image: ./featured.webp
imageAlt: "Grupa maratonaca u različitim fazama trke ilustruje važnost pravilnog balansa treninga"
---

## Koliko trče profesionalci

Sigurno ste kroz društvene mreže naišli na podatak da elitni trkači trče i po 200 km nedeljno. Mogao bih se kladiti da ste pomislili da je tajna uspeha u što većem broju pretrčanih kilometara. Postoje zagovornici pristupa koji tvrde da je broj pretrčanih kilometara ključ uspeha, ali šta kaže nauka?

Naučna istraživanja potvrđuju da nedeljna kilometraža ima značajan uticaj na trkačke performanse. Čak i polumaratonci-amateri trebali bi trčati najmanje tri puta nedeljno, preći oko 30 km nedeljno, kako bi na dan trke pitanje bilo ne da li ćete istrčati, već sa kojim vremenom ćete završiti.

Iako je istina da više kilometara može doneti bolje rezultate, to važi samo ako je vaše telo spremno na takav napor. Trkač koji redovno prelazi 70 km nedeljno gotovo sigurno će biti brži od onog koji trči 30 km, ali ako je ovo vaša prva godina ozbiljnog trčanja, ne dozvolite da želja za brzim napretkom vodi do povreda. Dajte telu vremena da se privikne: u prvih šest meseci držite se granice od oko 30 km nedeljno, a do kraja godine možete postepeno povećavati obim, do 40 ili 50 km nedeljno, posebno ako imate istoriju bavljenja sportom i veću aerobnu bazu.

### Praktičan vodič za postepeno povećanje kilometraže

- **Početnici:** povećanje od 10–15% nedeljno se smatra sigurnim.
- **Primer:** ako trčite 30 km ove nedelje, sledeće možete ići 33–34 km, a zatim 37–38 km.
- **Cilj:** do kraja godine dostići 40–50 km nedeljno, ali uvek slušajte telo i ne forsirajte dodatno ako osećate bol ili preteranu umornost.

---

## Kvalitetni treninzi: tempo, intervali i long runs

Kilometraža jeste važna, ali bez kvalitetnih treninga vaš napredak će biti spor i ograničen. Zamislite da svaki trening trčite istim tempom – telo se brzo privikava i prestaje da se razvija. Upravo tu u priču ulaze specifični treninzi koji vas teraju da izađete iz zone komfora.

**Tempo trčanje** predstavlja trčanje na granici između aerobnog i anaerobnog praga – otprilike onim tempom koji možete održati 45–60 minuta maksimalnog napora. Ovaj trening uči vaše telo da efikasnije koristi kiseonik i da gradi otpornost na zamor. Za pripremu polumaratona, tempo trčanje je ključno jer simulira brzinu koju želite da održite na trci.

**Intervalni treninzi** su intenzivniji – trčite brže segmente (obično 400m, 800m ili 1km) sa periodom odmora između. Ovi treninzi poboljšavaju vašu maksimalnu potrošnju kiseonika (VO2 max), jačaju srce i čine vas bržim. Ne plašite se intervala – oni su vaš najbolji saveznik kada želite da srušite lični rekord.

**Long runs**, ili dugi treninzi, nisu samo "nabijanje kilometara". Trčanje u trajanju od 90 minuta ili više priprema vaše mišiće, zglobove i mentalnu izdržljivost za napor koji vas čeka na trci. Ovde nije presudna brzina – bitno je da izdržite planirano vreme na nogama i naučite telo da koristi masti kao gorivo kada glikogen počne da nestaje.

---

## Kako znati kada ste spremni za brže treninge

Mnogi trkači greškom uvode kvalitetne treninge prerano, što vodi ka povredama i stagnaciji. Evo jasnih smernica kada je pravo vreme:

### Da li ste spremni? Proverite:

**✓ Trčite redovno najmanje 3 meseca** – Vašem telu je potrebno vreme da prilagodi tetive, ligamente i mišiće na udarce pri trčanju. Tri meseca je minimum pre nego što uđete u intenzivnije faze.

**✓ Možete pretrčati 10 km bez bola ili nelagodnosti** – Ovo nije o brzini, već o sposobnosti da izdržite duže trčanje bez negativnih posledica. Ako nakon 6-7 km osećate bol u kolenima, stopalima ili bilo gde drugde, još niste spremni.

**✓ Oporavljate se za 48 sati nakon dužeg treninga** – Ako vam je potrebno 3-4 dana da se oporavite od dugog treninga, vaša aerobna baza još nije dovoljno razvijena za dodatno opterećenje brzim treninzima.

**✓ Vaš easy tempo se prirodno poboljšava** – Kada primetite da je vaš lagani tempo pre 2 meseca sada brži za 15-20 sekundi po kilometru bez dodatnog napora, to je znak da ste izgradili solidnu bazu.

### Faze razvoja trkača

**Faza 1 – Meseci 1-3: Gradnja temelja**

- 3-4 trčanja nedeljno
- Samo easy i long runs
- Fokus: konzistentnost i adaptacija
- Cilj: izgraditi naviku i pripremiti telo

**Faza 2 – Meseci 4-6: Uvođenje dinamike**

- 4 trčanja nedeljno
- Easy, long runs + strides 1x nedeljno
- Strides: 4-6 ubrzanja od 80-100m na kraju laganog treninga
- Cilj: naučiti telo bržem tempu bez prevelikog stresa

**Faza 3 – Meseci 7-9: Prvi kvalitetni treninzi**

- 4-5 trčanja nedeljno
- 1 tempo trening nedeljno + easy + long run
- Tempo: 20-30 minuta u zoni praga
- Cilj: razviti izdržljivost na višim brzinama

**Faza 4 – Mesec 10+: Puna rotacija**

- 4-5 trčanja nedeljno
- 1 tempo ILI 1 intervalni + easy + long run
- Nikada oba brza treninga u istoj nedelji ako ste još uvek u prvoj godini
- Cilj: maksimizirati performanse uz očuvanje zdravlja

---

## Kako uklopiti kvalitet u nedeljni plan

Ključ je u pravilnoj distribuciji napora kroz nedelju. Nikada ne stavljajte dva teška treninga uzastopno – telu je potreban oporavak da bi adaptiralo i napredovalo.

### Za trkače do 30 km nedeljno (početnici):

**Ponedeljak** – Odmor ili 20-30 min hodanja  
**Utorak** – Easy run 6-8 km  
**Četvrtak** – Easy run 6 km + 4-6 strides 5 min odgrejavanje
**Subota** – Odmor ili 20-30 min hodanja  
**Nedelja** – Long run 12-14 km

**Ukupno:** 24-28 km  
**Napomena:** Bez brzih treninga prvih 3 meseca. Nakon toga, četvrtak možete zameniti sa tempo trčanjem 5-6 km.

### Za trkače sa 40 km nedeljno (srednji nivo):

**Ponedeljak** – Odmor ili regeneracija 5 km jako lagano  
**Utorak** – Intervali 6×800m (tempo 5k) uz 2 min odmora + zagrevanje/istezanje = 10 km  
**Sreda** – Easy run 7 km  
**Četvrtak** – Odmor  
**Petak** – Easy run 6 km  
**Subota** – Long run 16 km  
**Nedelja** – Easy regeneracija 5 km

**Ukupno:** 44 km  
**Pravilo:** Jedan brz trening nedeljno, ostatak easy ili long run.

### Za trkače sa 50-60 km nedeljno (napredni):

**Ponedeljak** – Odmor  
**Utorak** – Tempo run 10 km (uključujući zagrevanje)  
**Sreda** – Easy run 8 km  
**Četvrtak** – Intervali 8×1000m ili hills  
**Petak** – Odmor  
**Subota** – Long run 20-22 km  
**Nedelja** – Easy run 8 km

**Ukupno:** 56-58 km
**Napomena:** Dva brza treninga nedeljno su za iskusne trkače sa bar godinu dana redovnog trčanja.

---

## Znaci upozorenja: kada usporiti

Vaše telo će vam uvek slati signale kada je opterećenje preveliko. Problem je što ih mnogi ignorišu misleći da je to "deo procesa". Nije. Evo kada MORATE smanjiti intenzitet ili obim:

** Fizički znaci:**

- Bol u zglobovima (kolena, skočni zglobovi) koji traje duže od 48 sati
- Buđenje sa bolom koji se smanjuje tokom dana, ali se vraća posle treninga
- Konstantan osećaj težine u nogama, čak i posle dana odmora
- Povećan puls u mirovanju (5+ otkucaja iznad vašeg proseka)
- Česti lakši prelomi, upale tetiva ili fascije

** Mentalni i hormonski znaci:**

- Loš kvalitet sna ili problemi sa uspavljivanjem
- Gubitak apetita ili neobičan glad
- Potpuni gubitak motivacije za trčanje
- Razdražljivost i česte promene raspoloženja
- Osećaj da su easy treninzi postali teški

** Performansni znaci:**

- Tempo koji ste lako trčali pre mesec dana sada zahteva veći napor
- Ne možete postići ciljne tempo na brzim treninzima
- Oporavak traje 3+ dana umesto uobičajena 1-2 dana

**Šta uraditi kada primetite ove znake:**

1. Uzmite 3-5 dana potpunog odmora ili samo lagano hodanje
2. Kada se vratite, smanjite obim za 30-40% na 1-2 nedelje
3. Privremeno isključite sve brze treninge
4. Fokusirajte se na san, ishranu i hidrataciju
5. Ako simptomi traju duže od 2 nedelje, konsultujte fizioterapeuta

---

## Najčešće greške pri balansiranju kilometraže i kvaliteta

### Greška #1: Previše brzih treninga prerano

Mnogi trkači misle da će brže napredovati ako odmah uvedu tempo i intervale. Rezultat je obično povreda u prvih 6 meseci. Ako ste u prvoj godini trčanja, jedan brz trening nedeljno je maksimum. Dva ili više je recept za katastrofu.

### Greška #2: Svi treninzi u "sivoj zoni"

Ovo je najčešća greška. Easy treninzi nisu dovoljno lagani (trčite brže nego što bi trebalo), a brzi treninzi nisu dovoljno brzi (ne dajete maksimum). Rezultat: konstantan umor, spor napredak, bez jasne adaptacije.

**Pravilo 80/20:** Oko 80% vaše nedeljne kilometraže treba da bude easy (možete pričati u rečenicama), a samo 20% u tempo ili intervali zonama.

### Greška #3: Ignorisanje signala tela zbog plana

Plan je vodič, ne zakon. Ako telo traži odmor, dajte mu ga. Propušteni trening zbog prevencije bolji je od prisilnog treninga koji vodi u 6 nedelja pauze zbog povrede.

### Greška #4: Poređenje sa drugima

Vaš kolega možda trči 60 km nedeljno sa 3 brza treninga i dobro se oseća. To ne znači da možete i vi. Genetika, istorija sportskog angažovanja, starost, životni stil – sve utiče na to koliko možete da podnesete.

### Greška #5: Zanemarivanje oporavka

Trening je samo stimulus. Pravi napredak se dešava tokom oporavka. Ako ne spavate 7-8 sati, ne jedete dovoljno proteina i ugljenih hidrata, i ne uzimaete dane odmora ozbiljno, nikakav plan neće funkcionisati.

---

## Zaključak: Vaš balans je jedinstven

Ne postoji univerzalna formula koliko kilometara ili koliko brzih treninga treba da trčite. Ono što važi za elitnog trkača sa 10 godina iskustva ne važi za vas ako trčite šest meseci. Ono što važi za vašeg prijatelja sa atletskom prošlošću ne važi nužno za vas.

**Zlatna pravila koja uvek važe:**

1. **Konzistentnost pobjeđuje ambiciju** – Bolji je trkač koji održava 35 km nedeljno 12 meseci bez povrede, nego onaj koji forsira 60 km, povredi se nakon 3 meseca i pauzira 2 meseca.

2. **Gradite postepeno** – Povećanje od 10-15% nedeljno zvuči sporo, ali je jedini održiv put. Strpljenje danas znači manje povreda sutra.

3. **Easy treninzi su osnova svega** – Čak i kada uvedete kvalitetne treninge, 70-80% vaše kilometraže i dalje treba da bude lagano. To je temelj na kojem gradite brzinu.

4. **Slušajte telo, ne ego** – Vaš ego želi da trčite brže i više. Vaše telo želi da ostane zdravo. Naučite razliku između zdravog napora i gluposti.

5. **Vodite dnevnik treninga** – Zapisujte kako ste se osećali, koliko ste spavali, kakav je bio tempo. Za 2-3 meseca imate dovoljno podataka da vidite šta vama funkcionise.

Najbolji plan nije onaj koji izgleda najimpresivnije na papiru. Najbolji plan je onaj koji možete održati mesecima bez povreda, uz konstantan napredak. Vaš najbolji trener je iskustvo koje gradite svakim pretrčanim kilometrom.

Vidimo se na stazi!
